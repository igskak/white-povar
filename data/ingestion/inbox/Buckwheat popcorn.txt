Попкорн із гречки — це оригінальна та смачна закуска, яка може стати справжнім відкриттям для багатьох українців. В далекому 2017 році коли я вперше його приготував в ресторані DK, Ramada Encore я був шокований цим відкриттям. Враховуючи популярність гречки в Україні, такий незвичайний спосіб її приготування може зацікавити багатьох любителів.

Його можна використовувати як самостійну закуску або додавати до салатів, десертів чи інших страв для надання оригінальності.
А також не секрет, що гречка багата на вітаміни та мінерали, тому такий попкорн буде не тільки смачним, але й корисним доповненням до раціону.

- 100 г смаженої гречаної крупи
- Підсолена вода для варіння
- Олія для смаження
- Сіль або цукрова пудра за смаком

1. Промийте гречку під проточною водою, щоб видалити зайвий крохмаль.

2. Доведіть підсолену воду до кипіння та додайте промиту гречку у киплячу воду.
- Варіть протягом 6 хвилин, поки гречка не стане майже готовою, але все ще зберігатиме форму.

3. Злийте воду через сито, щоб видалити зайву рідину.

4. Розігрійте духовку до 110°C.
- Розкладіть відварену гречку рівним шаром на деко, застелене пергаментним папером.
- Сушіть у духовці протягом 40-50 хвилин, періодично помішуючи, поки гречка повністю не висохне.

5. Нагрійте олію у глибокій сухій сковороді або фритюрниці до температури 220-230°C.
- Обережно, сухими руками, Невеликими порціями поміщайте висушену гречку в гарячу олію, використовуючи металеве сито, щоб уникнути розбризкування.
- Смажте протягом 20-30 секунд, поки гречка не стане золотистою та хрусткою.

6. Викладіть смажену гречку на паперові рушники, щоб видалити зайву олію.
- Поки гречка ще гаряча, посипте її сіллю або цукровою пудрою за смаком.

7. Після повного охолодження зберігайте хрустку гречку в герметичному контейнері до 30 днів.